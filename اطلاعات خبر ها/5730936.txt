۱۰۰۰ بیمارستان کشور در آماده باش نوروزی/ راهکار تأمین پزشک

جعفر میعادفر، در گفتگو با خبرنگار مهر گفت: طرح سلامت نوروزی از ۲۴ اسفند ۱۴۰۱ شروع می‌شود و تا ۱۴ فروردین ۱۴۰۲ ادامه دارد.
رئیس سازمان اورژانس کشور افزود: البته همکاران حوزه بهداشت، مأموریت نوروزی خود را از اول اسفند با نظارت بر اماکن بین راهی در کشور آغاز کرده اند.
میعادفر با اشاره به آماده باش بیش از ۱۰۰۰ بیمارستان کشور برای خدمات رسانی به هموطنان و مسافران نوروزی، گفت: تنها نگرانی ما، کمبود پزشک در شهرهای کوچک است که برای این موضوع هم، راهکاری اندیشیده ایم تا خدمت به مردم در این شهرها دچار مشکل نشود.
مسئول اجرای طرح سلامت نوروزی، در همین زمینه ادامه داد: برای اینکه بتوانیم مشکل کمبود پزشک در شهرهای کوچک را حل کنیم، قرار شده در شهرهای همجوار و نزدیک به هم، پزشک شهر A به شهر B برود و بالعکس همین موضوع اتفاق بیافتد.
میعادفر به استفاده از ظرفیت مراکز درمانی سایر دستگاه‌ها و سازمان‌های خارج از وزارت بهداشت در تعطیلات نوروزی اشاره کرد و افزود: از سازمان تأمین اجتماعی، نیروهای مسلح، وزارت نفت و…، خواسته ایم با توان مضاعف پای کار بیایند.
رئیس سازمان اورژانس کشور تاکید کرد: با توجه به شروع ماه مبارک رمضان در تعطیلات نوروزی، شاهد اولین سفرها از ۲۴ اسفند ۱۴۰۱ تا ۴ فروردین ۱۴۰۲ خواهیم بود. لذا، باید آماده انجام حجم زیادی از سفرهای نوروزی قبل از آغاز سال نو باشیم.
کد خبر 5730936
حبیب احسنی پور