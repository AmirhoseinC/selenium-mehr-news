اصلاحات آیین‌نامه لایحه مولدسازی دارایی‌های دولت تصویب شد

به گزارش خبرگزاری مهر به نقل از پایگاه اطلاع رسانی ریاست جمهوری، شورای عالی هماهنگی اقتصادی سران قوا یکشنبه شب به ریاست حجت الاسلام سید ابراهیم رئیسی، محمدباقر قالیباف رئیس مجلس شورای اسلامی و حجت الاسلام محسنی اژه‌ای رئیس قوه قضائیه و دیگر اعضا تشکیل جلسه داد.
در این جلسه اصلاحات آئین‌نامه اجرایی لایحه مولدسازی دارایی‌های دولت مطرح و پس از تبادل نظر به تصویب رسید.
موضوعاتی در خصوص نظارت و ضمانت‌های اجرایی، رقابت و شفافیت، نظامات مربوط به ترغیب دستگاه‌ها به مشارکت در امر مولدسازی و انطباق هر چه بیشتر احکام آئین‌نامه با ضوابط قانونی از محورهای اصلاح شده آئین‌نامه اجرایی مولدسازی دارایی‌های دولت بود.
بر اساس آئین‌نامه اصلاحی طرح مولدسازی، همه درآمدهای حاصل از اجرای طرح درباره اموال وزارتخانه‌های آموزش و پرورش، علوم، تحقیقات و فناوری و بهداشت، درمان و آموزش پزشکی صرفاً در همان وزارتخانه و در جهت طرح‌های توسعه‌ای آنها هزینه خواهد شد.
در جلسه شورای عالی هماهنگی اقتصادی سران قوا موضوع تعیین تکلیف بدهی‌های دولت به آستان قدس رضوی نیز مطرح و بررسی شد.
کد خبر 5731896
طیبه بیات